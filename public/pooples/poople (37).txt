اُسے اپنے پیروں پہ کتنا یقیں ہے
وہ جنگل کی ترچھی چٹانوں سے بے خوف
پہاڑوں کے زینے اترتا چلا جا رہا ہے
اُسے اپنے ہونے پہ کتنا یقیں ہے
کسی ناتراشیدہ پتھر سے گرنے کا ڈر
اس کے دل میں نہیں ہے
وہ اک جانور اپنے ماحول میں اتنا بے باک ہے
کہ اسے رہنما کی ضرورت کہاں ہے؟
ارادوں کا تاج اس کے سر پہ سجا ہے
یوں جیسے کہ
دو تیز تلواریں اس کی حفاظت میں ٹھہری ہوئی ہیں
اور جب کوئی خطرہ بھٹکنے لگے اُسکے اطراف میں
وہ ہواوں کو یوں چیرتا ہے
کہ قدرت کے سب شاہکاروں کو پیچھے کہیں چھوڑ آیا
شکاری کی اُس کم نظر آنکھ سے ہو کے اوجھل
وہ چستی سے اِک جست بھرتے ہوئے
بلندی میں گم ہو گیا ہے
اُس کی تھوڑی سی قربت 
دیکھنے والے کی آنکھ کو کتنی دلکش لگی ہے

